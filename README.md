Završni rad:
Razvoj aplikacije za upravljanje pametnim prostorom uporabom tehnologije proširene stvarnosti

Pametni prostori postaju sve više prisutni u našem svakodnevnom životu, s obzirom na brz razvoj umreženih uređaja i tehnologija poput Interneta stvari (engl. Internet of Things, skr. IoT). Ti prostori su opremljeni različitim senzorima, aktuatorima i pametnim uređajima koji omogućuju korisnicima upravljanje i kontrolu putem mobilnih aplikacija.

Kako bismo omogućili korisnicima intuitivno upravljanje pametnim prostorom, istražujemo mogućnosti primjene tehnologije proširene stvarnosti (engl. Augmented Reality, skr. AR). Tehnologija proširene stvarnosti omogućuje nam dodavanje virtualnih elemenata u stvarni svijet, stvarajući napredna interaktivna korisnička sučelja.

U ovom radu je fokus na razvoju aplikacije za pametne naočale HoloLens 2. Cilj aplikacije je omogućiti korisnicima upravljanje odabranim IoT uređajima u pametnom prostoru putem interakcije s virtualnim elementima u stvarnom vremenu. Razvijena aplikaciju za pametne naočale HoloLens 2 se integrira s FERIoT programskim rješenjem.

Rad je podijeljen u pet poglavlja. Prvo poglavlje je Uvod. U drugom poglavlju je definirana proširena stvarnost, uključujući povijest, karakteristike i primjene proširene stvarnosti. Treće poglavlje se bavi Internetom stvari, s naglaskom na konkretnu implementaciju u obliku aplikacije Home Assistant. Četvrto poglavlje detaljno razrađuje konkretnu izradu, implementaciju i opis aplikacije. Peto poglavlje je zaključak. Na kraju rada se još nalaze literatura i sažetak.
